---
title: "ಜಿಪುಣ ಬೆಳೆದ ಕುಂಬಳ ಕಾಯಿ"
excerpt: "ಹಣ ಒಂದೇ ಜೀವನದಲ್ಲಿ ಎಲ್ಲವೂ ಅಲ್ಲ. ಕಾಯಕ ಹಾಗೂ ಪ್ರಾಮಾಣಿಕತೆ ಇದ್ದರೆ ಅವೇ ನಮ್ಮನ್ನು ಬದುಕಿನಲ್ಲಿ ಮುನ್ನಡೆಸುತ್ತವೆ. ನಮ್ಮ ಜೀವನಕ್ಕೆ ಎಸ್ಟು ಬೇಕು ಅಷ್ಟನ್ನೇ ಕೂಡಿಟ್ಟು ಹೊಟ್ಟೆತುಂಬಾ ಊಟ ಮಾಡಿ ಕೈಲಾದಷ್ಟು ಕೆಲಸ ಮಾಡಿ ಬೇರೆಯವರಿಗೂ ಸಲ್ಪ ಸಹಾಯ ಮಾಡಿ ಬಾಳಬೇಕು."
coverImage: "/assets/blog/stingy-man/cover.jpeg"
date: "2024-02-17"
author:
  name: Prema Manjunath
  picture: "/assets/blog/authors/prema.jpg"
ogImage:
  url: "/assets/blog/stingy-man/cover.jpeg"
---

ಒಂದು ಊರಿನಲ್ಲಿ ಒಬ್ಬ ಜಿಪುಣ ವ್ಯಕ್ತಿ ಇದ್ದ. ಅವನ ಬಳಿ ಸ್ವಲ್ಪ ಜಾಗವಿತ್ತು. ಆ ಜಾಗದಲ್ಲಿ ಕುಂಬಳಕಾಯಿ ಬೆಳೆದು ಅವುಗಳನ್ನು ಊರಿನ ರಾಜನಿಗೆ ಮಾರಾಟ ಮಾಡುವುದು ಅವನ ದಿನನಿತ್ಯದ ಕೆಲಸ.

ಒಂದು ದಿನ, ಊರಿನ ಒಬ್ಬ ಬಡವ ಜಿಪುಣನ ಬಳಿಗೆ ಹೋಗಿ ಒಂದು ಕುಂಬಳಕಾಯಿ ಕೊಡುವಂತೆ ಕೇಳಿದ. ಜಿಪುಣ "ನಿನಗೆ ಕುಂಬಳಕಾಯಿ ಕೊಡುವುದಿಲ್ಲ. ನೀನು ತುಂಬಾ ಬಡವ. ನಿನಗೆ ಕುಂಬಳಕಾಯಿ ಕೊಟ್ಟರೆ ನನಗೆ ಏನು ಲಾಭ?" ಎಂದು ಹೇಳಿದ.

ಬಡವ "ನಾನು ಹಣ ಕೊಡ್ತೀನಿ. ಆದ್ರೆ ಈಗ ನನ್ನ ಬಳಿ ಹಣವಿಲ್ಲ. ಹಣಕ್ಕಾಗಿ ನಾನು ನಿಮಗೆ ಬೇರೆ ಏನಾದರೂ ಕೆಲಸ ಮಾಡಿಕೊಡ್ತೀನಿ" ಎಂದು ಹೇಳಿದ.

ಜಿಪುಣ "ಬದಲಿಯಾಗಿ ಏನು ಕೊಡ್ತೀಯ?" ಎಂದು ಕೇಳಿದ.

ಬಡವ "ನಾನು ನಿಮಗೆ ದಿನಾ ಸೌದೆ ತಂದು ಒಂದು ರೂಪಾಯಿಯಂತೆ ಹಾಕ್ತೀನಿ. ರೂ.100 ಆದ್ಮೇಲೆ ನನಗೊಂದು ಕುಂಬಳಕಾಯಿ ಕೊಡಿ" ಎಂದು ಹೇಳಿದ.

ಜಿಪುಣ "ಸೌದೆ ತಂದು ಹಾಕು. ನೂರು ರೂಪಾಯಿ ಆದಮೇಲೆ ನಾನು ನಿನಗೆ ಕುಂಬಳಕಾಯಿ ಕೊಡ್ತೀನಿ" ಎಂದು ಒಪ್ಪಿದ.

ಬಡವ ಪ್ರತಿದಿನ ಜಿಪುಣನ ಮನೆಗೆ ಸೌದೆ ತಂದು ಹಾಕುತ್ತಿದ್ದ. ನೂರು ರೂಪಾಯಿ ತುಂಬಿದರೂ ಜಿಪುಣ ಬಡವನಿಗೆ ಕುಂಬಳಕಾಯಿ ಕೊಡುತ್ತಿರಲಿಲ್ಲ.

ಬಡವನಿಗೆ ಬೇಸರವಾಯಿತು. ಈ ವಿಷಯ ರಾಜನಿಗೆ ಗೊತ್ತಾಯಿತು. ರಾಜ ಜಿಪುಣನಿಗೆ "ನೀನು ಕುಂಬಳಕಾಯಿ ಬಡವನಿಗೆ ಕೊಡಲೇಬೇಕು. ಮೋಸ ಮಾಡಿದರೆ ಶಿಕ್ಷೆ ಆಗುತ್ತೆ" ಎಂದು ಎಚ್ಚರಿಸಿದ.

ಜಿಪುಣ ರಾಜನ ಮಾತಿಗೆ ಮಣಿದು ಬಡವನಿಗೆ ಒಂದು ಸಣ್ಣ, ಅರ್ಧ ಕೊಳೆತ ಕುಂಬಳಕಾಯಿ ಕೊಟ್ಟ.

ಬಡವ ಕುಂಬಳಕಾಯಿ ಕೊಯ್ದಾಗ ಅದರೊಳಗಿನಿಂದ ಚಿನ್ನದ ನಾಣ್ಯಗಳು ಬೀಳತೊಡಗಿದವು.

ಬಡವ ಏನು ಮಾಡಬೇಕೆಂದು ಗೊತ್ತಾಗದೆ ರಾಜನ ಬಳಿಗೆ ಹೋದ. ರಾಜ ಚಿನ್ನದ ನಾಣ್ಯಗಳನ್ನು ಇಟ್ಟುಕೊಂಡು ಬಡವನಿಗೆ ಜಾಗ, ದವಸ ಧಾನ್ಯ, ಹಣ ಎಲ್ಲಾ ಕೊಟ್ಟ.

ಬಡವ ರಾಜನಿಂದ ಪಡೆದ ಎಲ್ಲವನ್ನೂ ತೆಗೆದುಕೊಂಡು ಮನೆಗೆ ಹೋಗುವಾಗ ಜಿಪುಣನನ್ನು ಭೇಟಿಯಾದ. ಜಿಪುಣ "ಹಣ, ದವಸ ಧಾನ್ಯಗಳನ್ನು ನನಗೆ ಕೊಡು. ನೀನು ನಮ್ಮ ಮನೆಗೆ ಬಂದುಬಿಡು" ಎಂದು ಹೇಳಿದ.

ಬಡವ ಜಿಪುಣನ ಮಾತಿಗೆ ಒಪ್ಪಿ ಜಿಪುಣನ ಮನೆಗೆ ಹೋದ. ಜಿಪುಣ ಬಡವನಿಗೆ ಕೊಟ್ಟಿಗೆಯಲ್ಲಿ ಮಲಗಲು ಸ್ಥಳ ಕೊಟ್ಟ.

ಬಡವ ಜಿಪುಣನ ಮನೆಯಲ್ಲಿನ ಕೆಲಸಗಳನ್ನು ಪ್ರಾಮಾಣಿಕವಾಗಿ ಮಾಡುತ್ತ ಅಲ್ಲಿಯೇ ಇದ್ದ. ಆದರೆ ಜಿಪುಣ ಮಾತ್ರ, ತನ್ನ ಹಣ, ಆಸ್ತಿ ಇವೆಲ್ಲವನ್ನೂ ಸಂಪಾದಿಸಲು ಮಾತ್ರವೇ ಪ್ರಾಮುಖ್ಯತೆ ಕೊಡುತ್ತ, ಅವುಗಳ ಕಾಳಜಿ ವಹಿಸುವ ಚಿಂತೆಯಲ್ಲಿ ನಿದ್ದೆಯನ್ನೇ ಕಳೆದುಕೊಂಡಿದ್ದ.

ಸಮಯ ಕಳೆದಂತೆ, ಜಿಪುಣ ತನ್ನ ಆರೋಗ್ಯ ಕೆಡಿಸಿಕೊಳ್ಳುತ್ತ ಜೀವನವನ್ನೇ ನರಕ ಮಾಡಿಕೊಂಡ. ಅತ್ತ ಅತಿಯಾದ ಜಿಪುಣತನ ದೇಹವನ್ನು ಕೃಶಗೊಳಿಸುತ್ತಿದ್ದರೆ, ಮತ್ತೊಂದೆಡೆ ಸಂಪತ್ತಿನ ಮೋಹ ಅವನ ಮನಸ್ಸನ್ನು ನಿರಂತರವಾಗಿ ಕಾಡುತ್ತಿತ್ತು. ಇದಕ್ಕೆ ವ್ಯತಿರಿಕ್ತವಾಗಿ, ಬಡ ವ್ಯಕ್ತಿ ಮಾತ್ರ ತನ್ನ ನಿತ್ಯದ ಕೆಲಸದಲ್ಲಿಯೇ ನಿರತನಾಗಿದ್ದ. ಯಾವುದೇ ಚಿಂತೆ ಇಲ್ಲದೆ ಆತ ಹಾಯಾಗಿ ನಿದ್ದೆ ಮಾಡುತ್ತಿದ್ದ.

ಹೀಗೆ ವರ್ಷಗಳು ಉರುಳಿದವು. ಜಿಪುಣನ ಈ ಅವಸ್ಥೆ ನೋಡಲಾಗದ ಅವನ ಹೆಂಡತಿ ಮತ್ತು ಮಕ್ಕಳು ಅವನ ಜಿಪುಣತನಕ್ಕೆ ಬೇಸತ್ತು ಅವನನ್ನು ತೊರೆದು ಹೋದರು. ಕೊನೆಗೆ, ಶೋಚನೀಯವಾಗಿ ಜಿಪುಣ ಒಬ್ಬಂಟಿಯಾಗಿ ಸಾವನ್ನಪ್ಪಿದ.

ಆಗ ಆ ಬಡ ವ್ಯಕ್ತಿಯೇ ಆ ಮನೆಗೆ, ಸಂಪತ್ತಿಗೆ ಒಡೆಯನಾದ. ಇಷ್ಟಾದರೂ ಅವನು ತನ್ನ ಬಡತನದ ದಿನಗಳನ್ನು ಮರೆಯಲಿಲ್ಲ. ಹಣವುಳ್ಳವನಾದರೂ ಮೊದಲಿನಂತೆಯೇ ತನ್ನ ದಿನಚರಿಯನ್ನು ಮುಂದುವರೆಸಿದ. ಜೊತೆಗೆ ಊರಿನ ಬಡವರಿಗೆ ಸಹಾಯ ಮಾಡುತ್ತಾ ಪ್ರಸಿದ್ಧಿ ಗಳಿಸಿದ. ನೆಮ್ಮದಿ ಮತ್ತು ದೊಡ್ಡ ಮನಸ್ಸಿನಿಂದ ಸುಖವಾಗಿ ಬದುಕಿದನು.
