---
title: "ಜಿಪುಣ ಬೆಳೆದ ಕುಂಬಳ ಕಾಯಿ"
excerpt: "ನಮ್ಮ ಜೀವನಕ್ಕೆ ಎಸ್ಟು ಬೇಕು ಅಷ್ಟನ್ನೇ ಕೂಡಿಟ್ಟು ಹೊಟ್ಟೆತುಂಬಾ ಊಟ ಮಾಡಿ ಕೈಲಾದಷ್ಟು ಕೆಲಸ ಮಾಡಿ ಬೇರೆಯವರಿಗೂ ಸಲ್ಪ ಸಹಾಯ ಮಾಡಿ ಬಾಳಬೇಕು."
coverImage: "/assets/blog/stingy-man/cover.jpeg"
date: "2024-02-17"
author:
  name: Prema Manjunath
  picture: "/assets/blog/authors/prema.jpg"
ogImage:
  url: "/assets/blog/stingy-man/cover.jpeg"
---

ಒಂದು ಊರಿನಲ್ಲಿ ಒಬ್ಬ ಜಿಪುಣ ವ್ಯಕ್ತಿ ಇದ್ದ. ಅವನ ಬಳಿ ಸ್ವಲ್ಪ ಜಾಗವಿತ್ತು. ಅಲ್ಲಿ ಅವನು ಕುಂಬಳಕಾಯಿ ಬೆಳೆಯುತ್ತಿದ್ದ. ಆ ಕುಂಬಳಕಾಯಿಗಳನ್ನು ಊರಿನ ರಾಜನಿಗೆ ಮಾರಾಟ ಮಾಡಿ, ರಾಜನಿಂದ ಸಿಕ್ಕ ಹಣವನ್ನು ಕೂಡಿಡುವುದು ಅವನ ದಿನನಿತ್ಯದ ಕೆಲಸವಾಗಿತ್ತು.

ಒಂದು ದಿನ ಊರಿನ ಒಬ್ಬ ಬಡವ ಜಿಪುಣನ ಬಳಿ ಹೋಗಿ, "ಸ್ವಾಮಿ, ನನಗೂ ಒಂದು ಕುಂಬಳಕಾಯಿ ಕೊಡಿ" ಎಂದು ಕೇಳಿದ. ಜಿಪುಣ, "ನಿನಗೆ ಕುಂಬಳಕಾಯಿ ಕೊಡುವುದಿಲ್ಲ. ಯಾಕೆಂದರೆ ನಿನ್ನ ಬಳಿ ಹಣವಿಲ್ಲ. ನೀನು ತುಂಬಾ ಬಡವ. ನಿನಗೆ ಕುಂಬಳಕಾಯಿ ಕೊಟ್ಟರೆ ನನಗೆ ಏನು ಲಾಭ?" ಎಂದ. ಬಡವ, "ಸ್ವಾಮಿ, ನಾನು ಹಣ ಕೊಡ್ತೀನಿ. ಆದರೆ ಈಗ ನನ್ನ ಬಳಿ ಹಣವಿಲ್ಲ. ಹಣಕ್ಕಾಗಿ ನಾನು ನಿಮಗೆ ಬೇರೆ ಏನಾದರೂ ಕೆಲಸ ಮಾಡಿ ಕೊಡ್ತೀನಿ" ಎಂದ. ಜಿಪುಣ, "ಆಯ್ತು. ಬದಲಿಯಾಗಿ ಏನು ಕೊಡ್ತೀಯ ನನಗೆ?" ಎಂದು ಕೇಳಿದ. ಬಡವ, "ನಾನು ನಿಮಗೆ ದಿನಾ ಸೌದೆ ತಂದು ಒಂದು ರೂಪಾಯಿಯಂತೆ ಹಾಕ್ತೀನಿ. ರೂ.100 ಆದಮೇಲೆ ನನಗೊಂದು ಕುಂಬಳಕಾಯಿ ಕೊಡಿ ಸ್ವಾಮಿ" ಎಂದ. ಜಿಪುಣ, "ಆಯ್ತು. ಹಾಗಾದ್ರೆ ಸೌದೆ ತಂದು ಹಾಕು. ನೂರು ರೂಪಾಯಿ ಆದಮೇಲೆ ನಾನು ನಿನಗೆ ಕುಂಬಳಕಾಯಿ ಕೊಡ್ತೀನಿ" ಎಂದ.

ಬಡವ ಪ್ರತಿದಿನ ಜಿಪುಣನ ಮನೆಗೆ ಸೌದೆ ತಂದು ಹಾಕುತ್ತಿದ್ದ. ನೂರು ರೂಪಾಯಿ ತುಂಬಿದರೂ ಜಿಪುಣ ಬಡವನಿಗೆ ಕುಂಬಳಕಾಯಿ ಕೊಡುತ್ತಿರಲಿಲ್ಲ. ಇದರಿಂದ ಬಡವನಿಗೆ ತುಂಬಾ ಬೇಸರವಾಗಿತ್ತು. ಈ ವಿಷಯ ಯಾವುದೋ ರೀತಿಯಲ್ಲಿ ರಾಜನಿಗೆ ಗೊತ್ತಾಯಿತು. ರಾಜ ಜಿಪುಣನನ್ನು ಕರೆದು, "ಜಿಪುಣ, ಬಡವ ಸೌದೆ ತಂದು ಕೊಟ್ಟಿದ್ದಾನೆ. ನೀನು ಕುಂಬಳಕಾಯಿ ಬಡವನಿಗೆ ಕೊಡಲೇಬೇಕು. ನೀನು ಮೋಸ ಮಾಡಬಾರದು. ಮೋಸ ಮಾಡಿದರೆ, ರಾಜಾಜ್ಞೆ ಮೀರಿದರೆ ಶಿಕ್ಷೆ ಆಗುತ್ತದೆ" ಎಂದು ಎಚ್ಚರಿಸಿದ. ರಾಜನ ಮಾತಿಗೆ ಜಿಪುಣ ಒಪ್ಪಿ, ಬಡವನಿಗೆ ಒಂದು ಕುಂಬಳಕಾಯಿ ಕೊಟ್ಟ. ಆದರೆ ಅದು ಸೊಟ್ಟಗಿರುವ, ಅರ್ಧ ಕೊಳೆತು ಹೋಗಿರುವ ಒಂದು ಸಣ್ಣ ಕುಂಬಳಕಾಯಿ. ಬಡವ ಆ ಕುಂಬಳಕಾಯಿ ತೆಗೆದುಕೊಂಡು ಹೋಗಿ ಸಂತೋಷದಿಂದ ಕತ್ತರಿಸಿದಾಗ, ಅದರೊಳಗಿನಿಂದ ಚಿನ್ನದ ನಾಣ್ಯಗಳು ಉದುರಿ ಬಿದ್ದವು.

ಬಡವನಿಗೆ ಮೊದಲು ಏನು ಮಾಡಬೇಕೆಂದು ಅರ್ಥವಾಗಲಿಲ್ಲ. 'ಅಬ್ಬಾ! ಇಷ್ಟೊಂದು ಹಣ ನಾನು ಏನು ಮಾಡಲಿ?' ಎಂದು ಯೋಚಿಸಿ ರಾಜನ ಬಳಿ ಚಿನ್ನದ ನಾಣ್ಯಗಳನ್ನು ತೆಗೆದುಕೊಂಡು ಹೋದ. ರಾಜ ಚಿನ್ನದ ನಾಣ್ಯಗಳನ್ನು ಇಟ್ಟುಕೊಂಡು ಬಡವನಿಗೆ ಸಾಕಷ್ಟು ಜಾಗ, ದವಸ ಧಾನ್ಯ ಮತ್ತು ಹಣ ಕೊಟ್ಟ. ಬಡವ ತನ್ನ ಮನೆಗೆ ಹಿಂದಿರುಗುವಾಗ ದಾರಿಯಲ್ಲಿ ಜಿಪುಣ ಸಿಕ್ಕ. "ಹಣ, ದುಡ್ಡು, ದವಸದಾನ್ಯಗಳನ್ನು ನೀನು ಏನು ಮಾಡ್ತೀಯಾ? ಎಲ್ಲ ಕಳ್ಳರು ಬಂದು ಕದ್ದುಕೊಂಡು ಹೋಗುತ್ತಾರೆ. ಎಲ್ಲವನ್ನೂ ನನಗೆ ಕೊಟ್ಟುಬಿಡು ಮತ್ತು ನಿನ್ನನ್ನು ನಾನು ನಮ್ಮ ಮನೆಯಲ್ಲಿಯೇ ಇಟ್ಟುಕೊಳ್ಳುತ್ತೇನೆ," ಎಂದ ಜಿಪುಣ.

ಜಿಪುಣ ಹೇಳಿದ್ದು ಬಡವನಿಗೆ ಸರಿ ಎನಿಸಿತು. ಅವನು ತನಗೆ ಸಿಕ್ಕ ಎಲ್ಲಾ ದವಸ, ಧಾನ್ಯ ಮತ್ತು ಹಣವನ್ನು ಜಿಪುಣನಿಗೆ ಕೊಟ್ಟು ಅವನ ಮನೆಗೆ ಹೋದ. ಜಿಪುಣ ಬಡವನಿಗೆ ಒಂದು ಗೋಣಿಚೀಲ ಕೊಟ್ಟು ಕೊಟ್ಟಿಗೆಯ ಮೂಲೆಯಲ್ಲಿ ಮಲಗು ಎಂದು ಹೇಳಿದ. ಬಡವ ಕೆಲಸ ಮಾಡಿ ಸುಸ್ತಾಗಿದ್ದ. ಜಿಪುಣ ಕೊಟ್ಟ ನೀರುಸಾರು, ಹಳೇ ಅನ್ನ ತಿಂದು ಕೊಟ್ಟಿಗೆಯಲ್ಲಿ ಮಲಗಿಕೊಂಡ. ಬಡವನಿಗೆ ಹಣ, ಒಡವೆಗಳ ಯಾವುದೇ ಚಿಂತೆಯಿರಲಿಲ್ಲ. ಹೀಗಾಗಿ ಆತ ನಿಶ್ಚಿಂತೆಯಿಂದ ನಿದ್ದೆಮಾಡುತ್ತಿದ್ದ. ಬೆಳಗ್ಗೆ ಎದ್ದು ಮತ್ತೆ ಕೆಲಸ ಮಾಡಿ ಜೀವನ ನಡೆಸುತ್ತಿದ್ದ. ಆದರೆ ಜಿಪುಣನಿಗೆ ಹಣ, ಆಸ್ತಿ, ವಜ್ರ ವೈಡೂರ್ಯ ಎಲ್ಲವನ್ನು ನೋಡಿಕೊಳ್ಳಬೇಕಾದ ಜವಾಬ್ದಾರಿ, ಕಳ್ಳರ ಭಯ ಹೆಚ್ಚಾಗಿತ್ತು. ಇದರಿಂದ ಅವನಿಗೆ ಸರಿಯಾಗಿ ನಿದ್ದೆಯೇ ಬರುತ್ತಿರಲಿಲ್ಲ.

ಹೀಗೆ ವರ್ಷಗಳೇ ಕಳೆದವು. ಜಿಪುಣ ಹೊಟ್ಟೆಗೆ ಸರಿಯಾಗಿ ತಿನ್ನದೆ, ನಿದ್ದೆ ಸರಿಯಾಗಿ ಮಾಡದೆ ತನ್ನನ್ನೇ ತಾನು ಒಂದಿನ ಅನಾರೋಗ್ಯದಿಂದ ಕೊಂದುಕೊಂಡ. ಜಿಪುಣನ ಹೆಂಡತಿ ಮಕ್ಕಳಿಗೂ ಅವನ ಜಿಪುಣತನ ಸಾಕಾಗಿ ಹೋಗಿ ಅವನಿದ್ದಾಗಲೇ ತಂದೆಯನ್ನು ತೊರೆದುಬಿಟ್ಟಿದ್ದರು. ಹೀಗಾಗಿ, ಆ ಬಡವನೇ ಜಿಪುಣನ ಮನೆಗೆ ಒಡೆಯನಾದ. ನಂತರ ಎಲ್ಲರಿಗೂ ಸಹಾಯ ಮಾಡುತ್ತಾ ದೊಡ್ಡ ವ್ಯಕ್ತಿಯಾದರೂ ತನ್ನ ಕೆಲಸ ಮಾತ್ರ ತಾನೇ ಮಾಡಿಕೊಂಡು ಜೀವನ ಸಾಗಿಸಿದ. ತಾನು ಬರಡು ಜಮೀನಿನ ಮಾಲಿಕನಾಗಿದ್ದರೂ ಹೆಚ್ಚಿನ ಆಸೆಪಡದೆ ಬಡವನಾಗಿಯೇ ಬಾಳಿದ, ಊರಿನವರೆಲ್ಲರಿಗೂ ಒಳ್ಳೆಯ ವ್ಯಕ್ತಿ ಎನಿಸಿಕೊಂಡು ಎಲ್ಲರಿಗೂ ಸಹಾಯ ಮಾಡುತ್ತಾ ಸುಖವಾಗಿ ಬದುಕಿದ.
